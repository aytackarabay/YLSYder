Saygıdeğer [Vekilim] [NAME],

    Bu bir denemedir.

    1416 sayılı Kanun kapsamında öğrenim görmek üzere Millî Eğitim Bakanlığı (MEB) Yükseköğretim ve Yurt Dışı Eğitim Genel Müdürlüğü (YYEGM) tarafından yurtdışına gönderilen bursiyerler olarak tazminat sorunumuzun çözümü için ısrarla sabit kur’un uygulanması gerekliliğini vurgulamak isteriz.
 
    Ağır tazminat koşullarından dolayı dövize endeksli tutulan borçlarımız döviz kurlarındaki 8-9 katı bulan artışlarla ödenemez hale gelerek bizlerin, ailelerimizin ve kefillerimizin hayatını maddi ve manevi olarak çökertmeye devam etmektedir. Özellikle deprem felaketi ile birlikte zorlu ekonomik süreçlerin yaşandığı ülkemizde tazminat sorunumuz artık tahammül etmesi imkansız bir sürece evrilmiştir. Birçok arkadaşımız kendilerinin ve kefillerinin dövizdeki artışlarla milyonlarca liralara ulaşan borçlarını ödeyebilecek ekonomik güçten yoksun olduklarını ve ekonomik bir çıkmaza girdiklerini belirtmekteler. Bu yüzden borçlarımızın sabit kur uygulanarak öngörülebilir ve ödenebilecek miktarlara çekilmesi gerekmektedir. Son yıllarda çıkartılan kanunlarla, birey, özel ve devlet kurum ve kuruluşların borçlarına sabit kur uygulanmış olmasına rağmen bizler kapsam dışında tutulduğumuz için sorunlarımız ağırlaşarak devam etmektedir. Benzer şekilde Sağlık Bakanlığı’nın da döviz cinsinden olan tıbbi ürünlerin ödemelerinde bugünkü güncel kur yerine devletimiz tarafından belirlenen bir sabit kur üzerinden ödemelerini yaptığı bilinmektedir.
 
    Elde edindiğimiz bilgilere göre toplam tutarı yaklaşık 100 Milyon Amerikan Doları aşan miktar MEB tazminat biriminde bulunmaktadır. Tazminatta olan bursiyerlerin ortalama borç miktarları 200 Bin Amerikan Doları kadardır. Bugünkü kurlarla hesaplandığında  kişi başına düşen TL cinsiden borç miktarı 3.8 milyon TL’dir. MEB’in uyguladığı ağır tazminat koşullarından dolayı birçok bursiyer ekonomik ve ruhsal yönden bunalım yaşamakta ve MEB tarafından bursiyerler ve kefilleri aleyhine Asliye Hukuk Mahkemelerinde milyonlarca liralık tazminat davaları açılmaktadır. Haklarında dava açılan yüzlerce bursiyer milyonlarca liralık tazminatlarına ek olarak astronomik miktarlarda vekâlet ücretleri (dosya başına 400 bin liraları bulan) ve mahkeme masrafları ile karşı karşıya kalmaktadır. 2021 ve 2023 yıllarında çıkarılan yapılandırma ve faiz affı kanunlarında her ne kadar mevcut davaların, af kapsamına girdiğinden, konusuz kalıp düşmesi gerekirken MEB, vekâlet masrafları yönünden davaların devamı yönünde ısrar etmektedir. MEB, YYGEM’nin haksız bir şekilde tazminat koşullarını ağırlaştırarak bursiyerler ve kefillerini milyonlarca liraları bulan mahkeme masraflarıyla karşı karşıya bırakmaları bizleri ve kamu vicdanını derinden yaralamaktadır. Bu uygulamadan bir an önce vazgeçilip bursiyerlerin tazminat koşullarının hakkaniyet çerçevesine getirilmesi gerekmektedir.
 
    YLSY Bursiyerlerinin tazminat sorunları göz ardı edilemeyecek kadar büyüktür. Cumhuriyet tarihimizin ilk dönemlerinden itibaren devam eden bu burs programının daha da geliştirilmesi ve cazip bir hale getirilmesi gerekirken günümüz itibari ile yüksek faizli bir borç programına dönüşmüştür. Öyle ki, borcunu ödeyemeyip intihar eden bursiyerler olmuştur. Dünyanın en iyi 500 üniversitelerinde eğitim görüp bu ağır tazminat borcunun altında ezildiği için ülkesine dönemeyen yada döndükten sonra tazminat borcunu ödeyebilmek için tekrar yurt dışına çıkmak zorunda bırakılan bursiyerler mevcuttur. Yaptığımız görüşmelerde haklılığımız Maliye Bakanlığı ve siyasi partilerin yetkilileri tarafından kabul edilmesine rağmen çözüm için etkili bir adım atılmamaktadır. Kur sabitlemesinin yegâne çözüm olduğu yaptığımız tüm yazışma ve görüşmelerde defalarca belirtilmiş ve haklılık payımız yaptığımız bütün görüşmelerde takdir edilmiştir. Bahsi geçen sabit kurun çerçevesi hem geçmiş Kanun maddeleri referans göstererek (Kanun no.5535, Madde 1) hem de günümüz koşullarında nasıl uygulanabileceğini örnekler ve grafiklerle açıklayarak izah edilmiştir. Bursiyerlerin içine düştükleri psikolojik ve maddi çöküntülerin engellenmesi için sizlerinde uygun göreceği bir sabit kur düzenlemesinin bir an evvel çıkarılması gerekliliğini önemle vurgulamak isteriz.
 
    Siz Saygıdeğer Büyüklerimizin, Gazi Meclisimizin yoğun mesaiye devam ettiği şu günlerde, “1416 için sabit kur” talebimize kulak verip bir heyecan ile eğitimleri için yola çıkan biz gençlerin tazminat mağduriyetine son vereceklerine inancımız sonsuzdur.
 
Saygılarımızla,

YLSY Bursiyerleri Derneği
www.ylsyder.org
İletişim: 0(552) 721 16 89
